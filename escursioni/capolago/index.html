<html>
<head>
	<meta charset="UTF-8">
	<meta http-equiv="Content-type" content="text/html; charset=UTF-8">
	<link rel="stylesheet" href="../../style.css">
	<link rel="icon" type="image/png" href="../../icon.png">
	<title>Capolago</title>
</head>

<body>
	<!--Navigation bar-->
	<div id="sidenav">
		<!-- Auto-generated by make_nav.sh @ 2024/04/01 17:24:58 -->
<div id="nav-header">
	<div class="nav-header-title"><a href="/">Introduzione</a></div>
	<div class="nav-header-title">Escursioni</div>
</div>
<div id="nav-body">
	<div class="nav-section-title">Canal del Ferro</div>
	<div class="nav-section-content">
		<div class="nav-section-item"><a href='/escursioni/fedeveiz_pustot/'>Cuel da la Ruvîs via Fedevèiz</a></div>
		<div class="nav-section-item"><a href='/escursioni/anello_stali_gnazio/'>Anello stâli dal Gnazio</a></div>
		<div class="nav-section-item"><a href='/escursioni/ciuc_muinie/'>Ciùc da la Muìnie - Cuèl di Sôre</a></div>
		<div class="nav-section-item"><a class='todo'>Stâli di Uèrch - Plan Austìn</a></div>
		<div class="nav-section-item"><a href='/escursioni/pisimoni_sud/'>Pisimoni Sud: Forcje Diàme - Plagne</a><div class="last">NUOVO</div></div>
		<div class="nav-section-item"><a href='/escursioni/cozarel_bas/'>Cozarèl Bàs</a></div>
		<div class="nav-section-item"><a href='/escursioni/belepeit_padovan_seate/'>Anello del Belepéit Padovàn</a></div>
		<div class="nav-section-item"><a href='/escursioni/belepeit_padovan_ovest/'>Belepéit Padovàn Ovest</a></div>
		<div class="nav-section-item"><a href='/escursioni/creton_belepeit/'>Sèmide dal Cretòn di Belepéit</a></div>
		<div class="nav-section-item"><a href='/escursioni/belepeit_pale_dal_muart/'>Belepéit via Pale dal Muart</a></div>
		<div class="nav-section-item"><a href='/escursioni/scjalute_sante/'>Scjalùte Sante al M. Nauràzis</a></div>
		<div class="nav-section-item"><a class='todo'>Ombrenum</a></div>
		<div class="nav-section-item"><a href='/escursioni/patoc_ze/'>Forcje di Patoc - Zè</a></div>
		<div class="nav-section-item"><a href='/escursioni/forcella_mincigos/'>Forcella Mincigòs</a><div class="last">NUOVO</div></div>
		<div class="nav-section-item"><a class='todo'>Val Scinàuz</a></div>
		<div class="nav-section-item"><a href='/escursioni/indrinizza/'>Cresta Indrinizza al M. Sart</a></div>
		<div class="nav-section-item"><a class='todo'>Vallone del Buìnç</a></div>
	</div>
	<div class="nav-section-title">Alpi Carniche</div>
	<div class="nav-section-content">
		<div class="nav-section-item"><a href='/escursioni/piccolo_siera/'>Piccolo Siera</a></div>
		<div class="nav-section-item"><a href='/escursioni/navastolt/'>Traversata del Navastolt</a></div>
		<div class="nav-section-item"><a class='todo'>Cengia del Sole (M. Avanza)</a></div>
		<div class="nav-section-item"><a class='todo'>Traversata Clap Niori</a></div>
		<div class="nav-section-item"><a href='/escursioni/capolago/'>Traversata Capolago via Tangelloch</a></div>
	</div>
	<div class="nav-section-title">Clautane</div>
	<div class="nav-section-content">
		<div class="nav-section-item"><a href='/escursioni/col_musiel/'>Traversata del Col Musiel</a></div>
		<div class="nav-section-item"><a href='/escursioni/cuviil/'>Monte Cuvîl</a></div>
		<div class="nav-section-item"><a href='/escursioni/vetta_fornezze_senons/'>Vetta Fornezze da Senons</a></div>
		<div class="nav-section-item"><a href='/escursioni/san_francesco/'>Cima di San Francesco</a></div>
		<div class="nav-section-item"><a href='/escursioni/pramaggiore/'>Pramaggiore, canalone Sud-Est e rampa Est</a></div>
		<div class="nav-section-item"><a href='/escursioni/ciol_de_sass/'>Cima Ciol de Sass</a></div>
		<div class="nav-section-item"><a class='todo'>Cengia dei Stok al Borgà</a></div>
		<div class="nav-section-item"><a href='/escursioni/croda_bianca/'>Croda Bianca (val Mesath)</a></div>
	</div>
	<div class="nav-section-title">Sottogruppo del Cimone</div>
	<div class="nav-section-content">
		<div class="nav-section-item"><a href='/escursioni/moncusson_sflamburg/'>Sflambùrc via Moncusson</a><div class="last">NUOVO</div></div>
		<div class="nav-section-item"><a class='todo'>Anello dello Jovèt di Cjadramaç</a></div>
		<div class="nav-section-item"><a class='todo'>Çuc Barete</a></div>
		<div class="nav-section-item"><a href='/escursioni/puartate/'>Forca de la Puartate</a></div>
		<div class="nav-section-item"><a href='/escursioni/cuel_dai_sbrici/'>Cuel dai Sbrici</a></div>
		<div class="nav-section-item"><a href='/escursioni/jovet/'>Jovèt</a></div>
		<div class="nav-section-item"><a href='/escursioni/jovet_blanc/'>Male Làvare allo Jovèt Blanc</a><div class="last">NUOVO</div></div>
	</div>
	<div class="nav-section-title">Cjampón e dintorni</div>
	<div class="nav-section-content">
		<div class="nav-section-item"><a href='/escursioni/nas_piciul/'>Nâs Pìciul da Sud</a></div>
		<div class="nav-section-item"><a class='todo'>Tròi dal cjamòç</a></div>
		<div class="nav-section-item"><a class='todo'>Pic dal Cjamòç e Deneâl</a></div>
		<div class="nav-section-item"><a href='/escursioni/vualbinis/'>Troi da Vualbìne</a></div>
		<div class="nav-section-item"><a class='todo'>Mont dal Clap</a></div>
		<div class="nav-section-item"><a class='todo'>Direttissima al Laschiplas</a></div>
		<div class="nav-section-item"><a href='/escursioni/cuel_di_lanis_sud/'>Cuel di Lanis cengia Sud</a></div>
		<div class="nav-section-item"><a href='/escursioni/cuel_di_lanis_canalone_sud/'>Cuel di Lanis per il canalone Sud</a><div class="last">NUOVO</div></div>
		<div class="nav-section-item"><a href='/escursioni/siroche_gjaline/'>Siroche Gjaline</a></div>
		<div class="nav-section-item"><a class='todo'>Monte di Ledis (cresta Est)</a></div>
	</div>
	<div class="nav-section-title">Monti di Resiutta</div>
	<div class="nav-section-content">
		<div class="nav-section-item"><a href='/escursioni/spic/'>Spiç di val Resia</a></div>
		<div class="nav-section-item"><a href='/escursioni/vetta_criuze/'>Vetta Criùze</a></div>
		<div class="nav-section-item"><a href='/escursioni/arghine/'>Monte Àrghine</a></div>
		<div class="nav-section-item"><a href='/escursioni/punta_grisis/'>Punta Grìsis</a></div>
		<div class="nav-section-item"><a href='/escursioni/palon_zapus/'>Palòn dei Zábus</a></div>
		<div class="nav-section-item"><a href='/escursioni/punta_salvotis/'>Punta Salvòtis</a></div>
		<div class="nav-section-item"><a href='/escursioni/miniere_resartico/'>Miniere alte del Resartico</a></div>
		<div class="nav-section-item"><a href='/escursioni/agarone_serai/'>Punta Agarone</a></div>
	</div>
	<div class="nav-section-title">Tramonti</div>
	<div class="nav-section-content">
		<div class="nav-section-item"><a href='/escursioni/corda/'>Anello del Corda</a></div>
		<div class="nav-section-item"><a href='/escursioni/pizzo_lovet_sud/'>Pizzo Lòvet da Sud</a></div>
		<div class="nav-section-item"><a href='/escursioni/forcellone_fontanis/'>Colline del Ciul</a></div>
		<div class="nav-section-item"><a href='/escursioni/troi_dal_partigian/'>Troi dal partigian al Cuel Flurît</a></div>
		<div class="nav-section-item"><a href='/escursioni/frascola_ciul/'>Frascola, via Cuel Flurît</a></div>
		<div class="nav-section-item"><a href='/escursioni/giavons/'>Gjavons</a></div>
		<div class="nav-section-item"><a class='todo'>Anello Oselâr - Cuesta Spioleit</a></div>
	</div>
	<div class="nav-section-title">Altro</div>
	<div class="nav-section-content">
		<div class="nav-section-item"><a href='/escursioni/cjampon_nubi/'>Mare di nubi</a></div>
		<div class="nav-section-item"><a class='todo'>Saxum Pelphi</a></div>
</div>
	<a></a>
</div>

	</div>
	<!--end of Navigation bar-->

	<!-- Page content -->
	<div class="page">
		<div id="header" style="position: relative;">
	    	<h2 class="titolo_esc">Traversata del Capolago (2554m)</h2>
	    	<p class="sottotitolo_esc">Salita per l'Agâr di Róndui e la cresta Ovest, discesa per il versante Est (via Samassa) (09.09.23)</p>
	    	<div style="position: absolute; right: -1px; top: -1px; width: auto; height: auto; padding: 3px; border: 2px solid black">
	    		2022
	    	</div>
	    </div>	


		<div class="intro-wrapper">
			<div class="intro">
				<img src="resized_photos/dal_crostis_t.JPG" />
				<figcaption>I monti di Volaia visti dal Crostis.</figcaption>
			</div>
			<div class="intro">
				<img src="resized_photos/da_austria.JPG" />
				<figcaption>Dall'Obere Volayer Alpe, il versante Nord del Capolago, con la forcella del Buso a dx. Evidente il Tangelloch che fora la forcella oltre per oltre.</figcaption>
			</div>
			<div class="intro">
				<img src="resized_photos/dal_sasso_nero.JPG" />
				<figcaption>Dalla cima del Sasso Nero, la forcella del Buso sormontata dal Capolago: in evidenza la cresta Ovest di salita.</figcaption>
			</div>

		</div>

	    <div class="main">
			<p>Giro dedicato a Pietro Samassa, leggendario cacciatore collinotto e intrepido esploratore dei suoi monti, guida alpina ante litteram. Per primo mise piede sulle cime dei monti di Volaia.</p>
			<p>Seguono le parole del Castiglioni (p.230):</p>
			<p><i>La toponomastica di questa cima è stata oggetto di lunghe discussioni e polemiche, poichè i valligiani di Collina davano il nome di M. Canale a tutto il massiccio dal Sasso Nero al Passo di Voláia, a causa dei numerosi profondi canaloni che ne solcano il versante S. Dal lato austriaco invece solo la prima cima aveva un nome (Seekopf), mentre tutte le rimanenti erano comprese nel nome generico della giogaia (Biegengebirge). Si credette quindi per molto tempo che il nome di M. Canale fosse il corrispondente del tedesco Seekopf e solo l'esplorazione alpinistica di questi monti potè mettere in chiaro che si trattava di due cime ben distinte, separate da una lunga cresta con profonde incisioni e da una grande gola. Il nome locale di Creta Forata deriva dal grande foro, bene visibile anche dal Wolayertal, che si apre nella cresta del monte in prossimità dell'intaglio (o Forcella del Buso) tra il M. Canale e la Creta Forata, assai più vicina a questa che a quello. Questo curioso foro ha un diametro di circa 5 m sul lato italiano e si allarga a forma d'imbuto verso il lato opposto, con un fondo ghiaioso in pendenza e un'enorme volta. E' chiamato il Tangelloch, dalla leggenda di un contadino del Lessachertal che voleva falciare il prato nel giorno di Maria, e quantunque ne fosse stato avvertito continuò ad affilare la sua falce (Tangeln), finche il diavolo se lo portò via; e tanta fretta ebbe Satana di fuggire con la sua preda, che passò attraverso la cresta dei monti, producendo il gran buco, che prese il nome dal misfatto. Pare del resto che questo fosse un'abitudine del diavolo, poichè nelle creste dei Monti di Voláia, come pure nelle Dolomiti di Sappada, simili fori, più o meno grandi, sono molto frequenti.</i></p>
			<p><i>Già intorno al 1840 un cacciatore italiano saliva fino al gran foro, ma solo nell'agosto 1892 la cima veniva conquistata per la cresta Sud dall'avventuroso cacciatore e guida Pietro Samassa, che anche qui fu primo, come sulle altre vette della catena. Lo stesso Samassa vi guidò poi il 16 settembre 1896 i primi alpinisti G. Baldermann e A. Jaroschek (Mt. 1896, 277; OeTZ, 1897 e 1898, 247; In Alto, 1897, 16 e 1899, 31; AG, 1898, 50). Ancora il Samassa, accompagnato da H. Wödl, il 12 settembre 1902, vi saliva per la cresta O provenendo dal M. Canale per la Forc. del Buso.</i></p>
			<p>A Collina il gran canalone fra i monti Canale e Capolago è detto Agâr di Róndui (agâr ~ solco/canalone, Róndui ~ rombi,tuoni); così ne scrive Enrico Agostinis:</br> <i>Streghe e, beninteso, personaggi consimili d’ogni genere e fattura, giacché quassù era il regno del bestiario extranaturale, tutto insieme proteso a far danno agli incauti o temerari che di giorno osassero avventurarsi ventissù, e di notte ardissero superare l’invalicabile limite della straceàdo, la linea segnata dall’acqua piovana cadente dal tetto di casa. Di giorno confinati nell’Agâr di Róndoi, streghe e mostri scendevano di notte a impadronirsi del territorio e a ghermire chiunque non fosse al riparo del tetto di casa.</i><br/> ...</br> <i>Il bacino di alimentazione dell’Agâr di Róndoi è di dimensioni gigantesche, e oltre alle acque meteoriche raccoglie in gran copia detriti, tronchi d’albero e ogni cosa che la furia degli elementi – acqua, vento, e soprattutto valanghe – trascina a valle. Molti anni fa ebbi la ventura di risalirne il tratto inferiore20, e l’ambiente è davvero impressionante, di grande severità ma allo stesso tempo maestoso, con pareti concave alte decine di metri che aggettano sul fondo del canalone a mo’ di soffitto, salti di roccia inframmezzati da ripiani pressoché orizzontali.
  E, naturalmente, nel profondo solco giace tutto ciò che rimane in attesa di essere trasportato a valle dalla prossima piena o dalla prossima valanga: tronchi incastrati, ceppaie, ghiaie. Nell’insieme, una sensazione di grande e incontenibile potenza. Altro che le povere streghe...</i></p>
			<p>Partiamo dal rifugio Tolazzi, da dove si ha una vista privilegiata dell'Agâr di Róndui, mondo d'accesso al Tangelloch. A sinistra il M. Canale e a destra il M. Capolago. Per entrarci dentro i primi esploratori salivano penosamente il canalone fin dal basso; ora si sfrutta la traccia di guerra che contorna la base del Capolago.<br/></p>
			<img src="resized_photos/DSC_0003.JPG" class="foto_esc" />
			<p>Quel costolone a mughi e abeti circa in centro nella foto qui sopra è detto <i>ti Péçs</i> proprio per la posizione insolita su cui si cui si trovano quegli abeti, sull'orlo del canalone. I Péçs sovrastano la parte più bassa del canalone, tristemente conosciuta come "<i>da Orniella</i>", per via <i> ... [della] sciagura che nel 1943 costò la vita alla diciottenne Ornella Cioni.
  Di ritorno da un'escursione al passo Volaia, dove aveva lasciato la comitiva per scendere sola a valle, la giovane si allontanò dal sentiero spingendosi verso i ripidi contrafforti dei m. Canale e Capolago: vagò per i pendii erbosi e le rocce, fino a precipitare nel baratro.</i></p>
			<p>Dettaglio sul crestone Sud-Est del Canale, lungo quale sale la cosidetta <i>via del Lastròn</i> (via normale secondo il Gaberscik!). Credo che la via che sale da casera Chianaletta per il cengione Sud si congiunga alla cresta tramite quella stretta cengia erbosa sopra quei lastroni ben visibili e citati dalle relazioni; se così è, a quanto dice Agostinis, quel picco da qui quasi invisibile sopra le lastronate è <i>la Vèto</i>.</p>
			<img src="resized_photos/DSC_0004.JPG" class="foto_esc" />
			<p>Arrivati allo spiazzo dove termina la strada, saliamo tendendo verso sinistra, ovvero girando verso sinistra subito sotto le prime rocce. Effettivamente questa volta abbiamo trovato una traccia di animali che sale sostanzialmente lungo un canalino e infine sbuca sulla traccia di guerra alla base del Capolago. Non credo però che si tratti della traccia citata in Trois Neris: quella è segnata molto più "in traverso", e sulla nostra non abbiamo trovato nessun segno di passaggio umano. Comunque un'ottima scorciatoia, pressoché invisibile al ritorno.</p>
			<div class="due_vert">
				<img src="resized_photos/IMG_9683.JPG" />
				<img src="resized_photos/IMG_9684.JPG" />
			</div>
			<p>I primi brividi iniziano sul traverso sotto rocce del Capolago, per via dell'esposizione notevole su erba.</p>
			<img src="resized_photos/DSC_0008.JPG" class="foto_esc" />
			<p>Su percorso già noto, dopo una delicata fascia rocciosa da superare arriviamo al baracchino di guerra citato dalle relazioni. Questa volta ho cercato e trovato le <a href="https://www.graffitidiguerra.it/graffiti/iscrizione-3-reggimento-alpini-via-d-accesso-al-tangelloch-tra-monte-canale-e-monte-capolago/">iscrizioni di guerra</a>, che si trovano pochi metri a sx del baracchino. </p>
			<img src="resized_photos/DSC_0016.JPG" class="foto_esc" />

		</div>
	</div>

</body>
</html>